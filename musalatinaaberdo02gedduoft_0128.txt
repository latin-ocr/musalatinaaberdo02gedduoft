EPIGRAMMATA.

LXXXIV. DE SIMIA TAURELLI.

Magnus Alexander, domitor telluris et undae,
Et pius Augustus funera flevit equi.

Cornicem Pharii, corvum luxere Quirites,
Flere nec erubuit virgo Atalanta canem.

Non minus excellit pietas Taurellia‚ luctus
Materies illi cercopithecus erat.

2. DE EADEM SIMIA.

Vixit amica viris, dum vixit simia, quamvis
Femina, femineo semper iniqua gregi.

Grex tamen hic functae deflevit funera, siccis
Quae spectare viri sustinuere genis.

Si quis ades censor, sexum iam confer utrumque;
Hic pietatis habes, hic feritatis opus.

3. DE EADEM.

Incola silvarum quae libertate fruebar,
Imperio domini vincula dura tuli.

Non facies humana virum, non ruga senilis
Plurima, non movit quod peregrina fui.

Spem praeter, nunc vincla vides in morte soluta:
Crudelis dominus, Parca benigna fuit.

10

