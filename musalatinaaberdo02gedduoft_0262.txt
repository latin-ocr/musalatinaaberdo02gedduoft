EPIGRAMMATA.

Stultus et Aeolides, dum non imitabile fulmen
Arte refert, misso desuper igne perit.

Et Satyrus Phoebum, Musas dum provocat amens
Evippae soboles, crimen uterque luit.

Non ego cum Superis contendo sed area, Vates
Quam terit hic, nostris est minus apta rotis.

Ne pete quae fuerit tam vani caussa laboris,
Se Clario quisquis proluit amne, furit.

Ah Ι liquor hic populos, qui Phoebi castra sequuntur,
Fascinat, et memores non sinit esse sui.

Si tamen haud meruit veniam furor, accipe causam
Invida quae Momo forsitan ora premet.

Cinxit Iessiaden Buchananus veste, pyropis
Quae simul et cocco nobiliore nitet,

Haec, ego quam dono, nec gemmis picta nec ostro est,

Tota sed, ut cernis, stamine texta rudi.
Rex erat et vates hic cui servimus, amictus
Et regi et vati non satis unus erat.

Apta paludato Buchanani purpura regi est,
Regibus aut si quid grandius orbis habet.
Nil mihi cum sceptris ; ego do velamina vati;

Hunc decuit cultu simpliciore tegi.
Induit Abiades Tyrio pro murice setas,
Seque gregis nivei vellere texit Amos.
Adde quod hac nostra vivet Buchananus opella,
Clarius et solito sparget in orbe iubar.
Splendidius stellas nitet inter Luna minores,
Et violae lappis, et rosa iuncta rubis.
Non ego dedignor, victus si dicar ab illo,

Qui radiis implet Solis utramque domum.
Cui gens Ausoniae prius et cum Teutone Gallus
Cessit, ab hoc vinci cur ergo turpe putem?

Quem pudet Aeacidae fatali cuspide, magni
Quem piget Aeneae succubuisse manu?

Hoc ego me solor, me quod post terga relinquat
Musa Caledonii nata sub axe poli.

Quo fulget mihi terra parem, patriaeque Camenae,
Non mea dedecorat plectra, sed ornat, honos.

20

30

40

50

