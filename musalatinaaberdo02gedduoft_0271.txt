EPIGRAMS.

9. AD EUNDEM CALENDIS IANUARII.

Luce sacra Iani, Ionstonum munera quisquis
Poscit, inutilibus littora bobus arat.

Quem colimus vates, argenti dives et auri
Est Deus, et maior splendidiorque Iove.

Est iubar auratum, radiat domus aurea gemmis,
Par quibus Eoi nil habet unda freti.

Flectit et auricomos rutilo temone iugales,
Et regit auratas, aureus ipse, rotas.

Est et equis fulvum quod mandunt dentibus aurum,

Spectatum flammis, stirps Clymenaea, tuis.
Vivit et ambrosia pecus hoc et nectare puro,
Quale bibit superum, cum Iove, tota cohors.
Hei mihi, Phoebeis facies est lurida Mystis‚
Hos gravis esuries pauperiesque premit.
Phoebe vale, veterem fastis erade clientem,
Me piget ingrato solvere vota Deo.
Tura ferens posthac Gordoni sternar ad aras,
Ille mihi magno sub Iove Numen erit.
Non ego formido domini ne more prioris
Se gerat, exemplo peccet et ille tuo.
Una metus causa est: Musas colit ille; sodales

Qui premit, hunc idem fors quoque morbus habet.

179

10

20

